<Collection>
<document name="MOGWS" type="Manifesto">
<URL>
</URL>
<Author>
</Author>
<ArticleTitle>
</ArticleTitle>
<PublicationDate>
۱۳۳۱/۱۱/۲۷
</PublicationDate>
<Text>
منبع: نشریه مردم ایران
۲۷ بهمن ۱۳۳۱


مرامنامه جمعیت آزادی مردم ایران
به نام خدا
بر اساس درک درست جهت تحولات تاریخی آینده و با تکیه به راهی که توده های استثمار شده و به ستوه آمده در پیش دارند ضرورت ایجاد یک قدرت اجتماعی نیرومند ملی که پایگاه اتحاد مبارزین ضد استعمار ملت ما باشد به خوبی احساس می گردد. اینک جمعیت آزادی مردم ایران با اصول ... و افکار و عقاید زیر تشکیل می گردد تا مقدمات لازم جهت ايجاد حزبی که تاثیر تاریخی بزرگی در رهایی ملت ما از فقر و بدبختی داشته باشد فراهم آورد.
اصول کلی جمعیت ما
۱- جمعیت ما از افرادی تشکیل می شود که دارای یک طرز فکر واحد (مبتنی بر اعتقاد به خدا) و يك آرمان مشترك اجتماعی (سوسیالیسم) باشند.
۲ - جمعیت ما برخلاف سازمانهای که به خاطر منظورهای کوچک و ناچیز به وجود آمده دارای یک آرمان بزرگ و مترقی بوده و برای پیروزی جنبش اجتماعی و ضد استعماری ملت محروم ایران تشکیل می گردد.
۳- ...ما مدافع جدی حقوق حقه کارگران و زحمتکشان و کشاورزان است و با هر نوع دیکتاتوری و هر گونه استعمار و استثمار م مخالفت اصولی و جدی دارد.
اصول جمعیت افکار ما
۴ - لازمه اتحاد پایدار همفکری و پیروی از اصول اخلاقی است
۵ - اصلاحات عميق و سوسیالیستی باید با کوشش در بهبود امور مادی از افکار و اخلاق آغاز گردد
۶ - سعادت واقعی فرد وابسته به سعادت اجتماع است
۷- طرز فکر صحیح که خوشبختی مادی و معنوی و سعادت فردی و اجتماعی را تامین نماید عبارت از ایمان به خدا و
نیروهای تکامل پوی انسانی است.


اصول مرامی جمعیت ما
سیاسی
۸ - دفاع از استقلال و تمامیت ارضی ایران
۹ - کوشش در تکمیل حاکمیت ملی و مبارزه با قوانین و مقررات ضد دموکراتیک. 
۱۰. حمایت جدی از نهضت های ضد استعماری و پیشرو ملل استعمار زده جهان
۱۱ - ایجاد ارتباط منطقی و ثمر بخش با جنبش های انقلابی و بسط همکاری موثر نیروهای ملی و استقلال طلب ملتهای عقب افتاده جهان
اقتصادی
۱۲ - همه کار کنند و بهره هر کس به اندازه ارزش کار او باشد.
۱۳ - املاك و اموالی که از راه نامشروع بدست آمده برای رفاه و سعادت کارگران و کشاورزان و سایر زحمتکشان به تصرف اجتماع درآید.
۱۴ - هماهنگی و سادگی در استفاده از مزایای زندگی برقرار و از رکود ثروت و تشریفات و تجملاتی که بر خلاف اصل برابری است جلوگیری شود.
۱۰- جنگل ها و معادن و رودخانه ها و چشمه ها و اراضی بایر و تمام منابع طبیعی ملک اجتماع شناخته شده طرز استفاده و بهره برداری از آن به شکل سوسیالیستی و ملی درآید.
11 - بسط و توسعه ماشینیزم و مجهز ساختن تمام رشته های تولیدی به ماشین به عنوان اصل نخستین مبارزه با فقر عمومی و ایجاد کار تلقی و تمام موجبات لازم برای پیشرفت این کار مورد نظر قرار گیرد. 
۱۷ - به کشاورزان زمین زراعتی واگذار و موجبات استفاده از همه نوع وسایل فلاحتی صنعتی طبق یک نقشه سوسیالیستی برای زارعین فراهم گردد.
18 - اجتماع وسایل آسایش و راحتی رایگان کسانی را که در نتیجه کار یا سوانح طبیعی عاجز یا پیر و درمانده شده اند فراهم سازد.
۱۹ - در راه تقویت قدرت مادی اجتماع و بسط مالکیت اجتماعی و ملی ساختن صنایع سنگین کوشش شود.
۲۰ - … اجتماع با نیروی اقتصادی خود و با نظارت بر رشته های تولیدی و تنظیم برنامه های صنعتی و کشاورزی از بیکاری و هرج و مرج دستگاه اقتصادی جلوگیری و کار و لوازم و ضروریات زندگی را با نظارت بر توزیع برای همه مردم تهیه و تامین نماید.
اخلاقی و اجتماعی
۲۱- اجتماع وسایل فرهنگ و بهداشت را برای همه یکسان تامین نماید.
۲۲ - ارزش اجتماع و شخصیت هر فرد به میزان دانش و پرهیزگاری و فعالیت سودمند اجتماعی او باشد.
۲۳- از استعمال الکل و تریاک و رواج رشوه و فحشا و سایر عواملی که موجب ضعف و انحطاط نیروی ملی و اجتماعی است جلوگیری شود.
۲۴ - با افکار مادی و خرافی مبارزه و از مبانی اسلام برای تقویت ایمان و رشد فکری و اخلاقی اجتماع پشتیبانی شود.
۲۵ - با تامین حقوق زنان و تحکیم اصول خانواده به تکثیر نفوس و ایجاد یک نسل قوی کمک شود.
پیروز مردم ایران
</Text>
</document>
<document name="MOGWS" type="Editorial">
<URL>
</URL>
<Author>
</Author>
<ArticleTitle>
</ArticleTitle>
<PublicationDate>
۱۳۳۱/۶/۲۱
</PublicationDate>
<Text>
جمعه ۲۱ شهریور ۱۳۳۱
شماره ۲


مردم ایران!
نه آمریکا و نه شوروی و نه شخصیتهای ملی و با حسن نیت٬ هیچ یک قادر به نجات شما نیستند.
این تنها قدرت ارادی و دست جمعی شماست که مردم ایران را خوشبخت خواهد ساخت.
قرنهاست که رژیم سیاه و منحوس خود سری و مطلق العنانی بر این سرزمین سایه انداخته و در پناه این سایه تاریک و ظلمانی حقیقت را از شما کتمان کرده اند و اباطیل و خرافات را به صورت حق جلوه داده اند. ایادی صاحبان قدرت٬ قدرت هایی که بقا خود را در جهل و نادانی مردم می دانستند کوشش فراوان داشته اند که حس ابتکار در شما کشته گردد و قدرت تفکر از شما سلب شود برای شخصیت خود، برای اراده و عقل خود ارزشی قائل نباشید و سرنوشت و مقدرات خود را به دست عواملی بسپارید که در حیطه اختیار و اقتدار شما نمی باشند.
اینک دکتر مصدق زمام کشور را به دست گرفته و با لایحه اختیارات خیال آن دارد که کشور شما را آبادان و جهنم عذاب و بدبختی را به بهشت سعادت و خوشبختی مبدل سازد.
مردم این سرزمین که به سابقه تاریخ طولانی خود عادت یافته اند چشم به سلاطین و رجال و بزرگان و اولياء امور بدوزند و هر چه  می خواهند از آنها بخواهند اینک انتظار دارند دکتر مصدق بتواند کار را یکسره سازد. بدبختی و فقر و استثمار و قوانین ظالمانه را از بیخ و بن ریشه کن نماید و نان و کار و فرهنگ و بهداشت را برای همه تامین کند. جمع دیگری هستند که از مصدق تنها ناامیدند چشم به آمریکا دارند. اگر آمریکا كمك کند، اگر دست از دنباله روی انگلستان بردارد.
اگر به ما پول بدهد کارها درست می شود. بعضی دیگر کمک های امریکا را از زمره اقدامات جنگ طلبانه و امپریالیستی می دانند . به عقيده اینها نجات دهنده ما و همه مردم اسیر دنیا یک قدرت بین المللی خارج از مرزهای ماست.
کشور زحمتکشان آزاد و کانون دموکراسی و سوسیالیسم دنیا مرزهای شمالی کشور ما را در بر گرفته تنها قدرتی است که واقعا ما را نجات خواهد داد.
باید شرایط سیاسی و بین المللی اجازه دهد تا اراده کرملین به نجات و رهایی ما مردم تیره روز قرار گیرد و نور تابناک آفتاب سعادت بر این مرز و بوم درخشیدن گیرد. اینها همه ناشی از یک طرز فکر عادت و … است که آینده و سرنوشت ما را به دست عواملی می سپارد که قدرت فعاله و کار و کوشش و اراده شما را در آن راهی نیست.
حاکمیت مطلق جباران و گردنکشان تاریخ که صدها سال روح عجز و زبونی در مردم دمیده اند و مناعت طبع و استقلال فکر و عزت نفس افراد را پایمال اغراض جاه طلبانه خود ساخته اند روحیه و پسیکولوژی خاصی به وجود آورده که افراد ملت ما با همه پیروزی ها که در نتیجه اتکاء به خود بدست آورده اند باز هم برای رهایی قطعی خود چشم به این سو و آن سو دوخته انتظار دارند قدرتی غیر از نیروی ارادی و دسته جمعی آنان چرخ تکامل اجتماعی آنان را بچرخاند. قدرت های ضدملی و دیکتاتورمآب که شهرت و اقتدار و عظمت خود را در ترس و لرزی می دانستند که از شنیدن نام آنها بر اندام اطرافیانش مستولی شود نمی خواستند که ملت ما اراده خود را در آینده خود موثر بداند و به جای شکایت از فلک کج رفتار و سپهر غدار با دست تقدیر و یا جبر تاریخ به اراده خلاقه و نیرومند خود پناه برد و مشکلات اجتماعی خود را با دست خود و با نیروی خود از میان بردارد.
اینک داستان اختیارات دکتر مصدق هم به همین شکل درآمده٬ کم کم مردم درک می کنند که آن همه آرزوها و آمال فراوان که داشتند صورت نمی گیرد.
عده ای که با دکتر مصدق و نیروی ملی ایران سر عناد داشتند از این داستان شادمانند آنها تصور می کنند اگر مصدق نتوانست به تمام پریشان حالی های فردی و اجتماعی ملت ما پایان بخشد در این صورت طبقات محروم و اسیر ایران به سوی آنها روی می آورند و نجات و رهایی خود را از رب النوع سرخ و داس و چکش نشان قدرت می خواهند. برعکس عده ای از طرفداران جبهه ملی سر غم به دامن گرفته اند که اگر این تیر هم به هدف نخورد دگر در ترکش تیری نیست.
باز هم تکرار می شود این همه نتیجه یک طرز فکر تزریق شده به وسیله قدرت های ضد ملی در مغز مردم ایران و تمام ملت هایی است که از نعمت درست اندیشی بی بهره و محرومند و راه رهایی را در غیر از اراده و خواست و فعالیت خود٬ بلکه در عوامل لایشعر جبر و طبیعت و نیروهای مقتدر ضد اجتماعی می دانند.
دکتر مصدق مرد بزرگ و نیک نامی است که هیچ کس از روی انصاف نمی تواند منکر خدمات صادقانه و بی شائبه وی گردد ولی دکتر مصدق ادعا نداشته و حتی اظهار نکرده که خواستار آن است که ملت ایران را تغییر دهد.
این شما مردم ایران بوده اید که چند گام به جلو برداشتيد، در سیاست دخالت کردید، به فعالیت دسته جمعی و تظاهرات حق طلبانه دست زدید توانستید به جای امثال سهیلی و صدر و حکیمی شخسی مثل دکتر مصدق که پا از جاده قانون فراتر نمی گذارد مصدر کارهای خود سازید. ولی دکتر مصدق همين خصوصیات را دارد٬ درست است، وطن پرست است، به ملت خود و به افتخارات ملی خود علاقمند است، اینها و صفات دیگری که ایشان دارد هیچ، اگر هزاران صفت دیگر هم داشت نمی توانست بدون اراده و خواست دسته جمعی و ترقی خواهانه شما راه حل اساسی برای دگرگون ساختن سازمان ضد اجتماعی پیشین پیدا نماید دکتر مصدق سالها پیش در منزل پروفسور شهاب در جواب سوال من گفت
تنها راه نجات مملکت اصلاح قانون انتخابات است من در اثر اتکاء به اصول عقاید خود آن روز این سخن را نپذیرفتم و امروز هم ناچارم این بحث را با شما مردم دلیر ایران در میان گذارم مسخره تر از عده ای که خیال می کنند همه اشکالات باید به دست دکتر مصدق حل شود و الا یا باید تسلیم این و آن گردید و یا تن به فنا و سقوط داد سوسیالیست نماهای این کشور اند.
اینها می خواهند به جای حاکمیت افراد حاکمیت اجتماعی به وجود آورند، همه کارها را به دست توده مردم بسپارند، اینها خود را طرفدار اجتماع و رژیمی نشان می دهند که در سایه آن حق حاکمیت اقتصادی و سیاسی فقط با ملت است متاسفانه در عمل برای اراده و خواست مردم ارزشی قائل نیستند و نمی خواهند در راهی قدم بردارند که به قدرت و توانایی مردم منجر شود.
اینها راه نجات مردم را در توانایی و قدرت نمی دانند بلکه در پیشرفت یک سیاست خاص و ویژه در جهان و می شمارند٬‌ اشتباهی که دامنگیر همه آنهایست که مفهوم درست سوسیالیسم و دموکراسی را درک نکرده اند، انسان را به یک نظر ماشینی٬ یک عامل تابع جبر و فاقد اراده نگاه می کنند. اگر قانون درست شد اجتماع هم خوشبخت می شود. اگر مهندس ساختمان نقشه درستی کشید خشت و آجر هم نظم درستی می یابد. 
این درست نیست، از دکتر مصدق تا همان حدودی باید انتظار داشت که یک نخست وزیر قانونی و وطن پرست در این شرایط می تواند انجام دهد. ما با اتکاء به طرز فکر درستی که به پیروزی آن ایمان راسخ داریم برای نجات و رستگاری شما مردم یک راه سراغ داریم باید به نیروی خود و اراده خود و قدرت دسته جمعی خود اتکا کنید.
شما مردم رشید باید به افراد ملت خود بفهمانید که مبنای اتحاد و یگانگی ما مردم باید منافع و مصالح ملت ایران باشد، باید با تمام عواملی که مسائلی بر اساسی غیر از این مطرح می کنند و به نام لندن و واشنگتن و مسکو مردم ایران را دچار نفاق و پراکندگی می سازند به شدت مبارزه کرد. باید متحد شویم و در راه نجات و رهایی خود از فقر و زبونی گام برداریم و هر چه می خواهیم از خود بخواهیم و قطع داشته باشیم اگر اراده و خواست ما نباشد هیچ کس و هیچ نیرویی نمی تواند ما را خوشبخت سازد می توانند ما را خوشبخت بنامند و به ما رنگ سعادت زنند ولی نمی توانند واقعا و حقیقتا درون ما را خوشبخت سازند. 
این تنها فکر درست و اراده نیرومند مردم است که راه را بسته نمی بیند و زنجیر های عجز و زبونی را یکی پس از دیگری از هم می گسلد و به سوی عظمت و افتخار پیش می رود.
محمد نخشب
</Text>
</document>
</Collection>
