<Collection>
<document name="ADP" type="Resolution">
<URL>
</URL>
<Author>
</Author>
<ArticleTitle>قطعنامه کنگره ملی
</ArticleTitle>
<PublicationDate>۱۳۲۶/۰۸/۲۶</PublicationDate>
<Text>
ا- در حالی که در نتیجه فداکاری ملل بزرگی دموکراتیک سهمگین ترین نیروهای زورگویی و برتری نژاد سرکوب شده است خلق آذربایجان به تمام معنی مانند يك ملت قیام کرده، می خواهد به نیروی خویش حق قانونی و طبیعی خود را به دست آورد.
۲- خلق ما برای جلوگیری از سوء تفاهم و تهمت ها در حالی که مقدرات خویش را به دست می گیرد جدا نشدن آذربایجان را از ایران اعلام کرده و حفظ روابط برادرانه ما با عموم خلق ایران را وظیفه خود می داند .
۳- کنگره ملی برای جلوگیری از افتراآت و تهمت های دشمنان آزادی به صورت واضح و آشکار انتشارات مربوط به جدا شدن آذربایجان از ایران را و یا الحاق او به مملکت دیگر را جدا تکذیب می کند .
۴ - خلق آذربایجان نسبت به اصول مشروطیت وفادار مانده و برای اجرای اصل های دموکراتیک قانون اساسی جدیت خواهد کرد.
۵ - خلق آذربایجان با مراعات قوانین عمومی مشروطه به منظور اداره امور داخلی خویش و تامین خودمختاری ملی از قانون اساسی استفاده کرده تشکیلات انجمن ایالتی را کمی توسعه داده به آن نام مجلس ملی می دهد و در داخل ایران بدون اینکه به تماميت و استقلال ایران کوچکترین خللی وارد سازد حکومت ملی خود را بوجود می آورد.
۶ - به موجب قطعنامه های صادره از طرف شرکت کنندگان در میتینگ های عظيم خلق، کنگره خلق آذربایجان مقرر می دارد که تحت رهبری فرقه دموکرات آذربایجان انتخابات مجلس ملی و انجمن های ولایتی و مجلس شورای ملی به فوریت آغاز شود. 
۷- حاکمیت هر ملتی در تعیین سرنوشت خویش هنگامی امکان پذیر می باشد که آن ملت برای اداره کردن مرز و ہوم خود دارای قوانین اساسی باشد و ما خوب می دانیم که مرتجعین متمرکز در تهران به خلق ما این اختیار را نخواهند داد بلکه به منظور تحميل اراده خائنانه خویش از ایجاد موانع در راه ما فروگذار نخواهند کرد. بنابراین کنگره بزرگ خلق برای عملی ساختن آرزوها و مطالبات خویش قدم جدیدی برداشته خود را مجلس موسسان اعلام می دارد و برای اینکه خودمختاری ملی ما بر پایه محکم قرار بگیرد مجلس ملی بوجود می آید.
۸- طبیعی است که بدون داشتن خودمختاری ملی، اقتصادی و فرهنگی خودمختاری ملی حرف پوچ خواهد بود از این نظر مجلس مؤسسان لازم می داند بی درنگ يك حكومت ملی بوجود آید و امور داخلی به وسیله این حکومت اداره شود.
۹ - تا روزی که انتخابات مجلس ملی پایان یافته حکومت ملی رسمیت پیدا کند کنگره از بین نمایندگان خود هیاتی مرکب از ۳۹ نفر به نام هیئت ملی انتخاب می کند و اجرای قرارهای صادره را به این هیئت موقت می سپارد.
۱۰ - این هیئت ملی تا روز تشکیل مجلس ملی امور ملی خلق آذربایجان را اداره خواهد کرد و به محض تشکیل مجلس ملی وظایف او خاتمه خواهد يافت.
۱۱- کنگره ملی به منظور تامین انتخاباتی که در مرکز و شهرستان ها آغاز می شود و به منظور تامين امنيت هیئت ملی به هیئت مذکور برای اتخاذ هرگونه تدابیری اختیارات وسیعی می دهد.
۱۲- کنگره ملی از مامورینی که در راس ادارات دولتی قرار دارند، می خواهد تابع هیئت ملی شده و راهنمائی های او را اطاعت كند و اخراج کسانی را که برخلاف این رفتار کرده بخواهند خود را حاکم مطلق نشان دهند از ادارات دولتی لازم می داند. 
۱۳ - کنگره ملی تدریس اجباری زبان آذربایجانی را در کلیه مدارس به هیئت ملی می سپارد و مقرر می دارد کسانی را که مانع انجام این وظیفه ملی باشند دشمن خلق آذربایجان به حساب آورده و به منظور جلوگیری از حرکات ارتجاعی و خائنانه آنها تدابیر جدی اتخاذ نماید.
۱۴ - کنگره در فکر منحل ساختن تشکیلات پلیس و ژاندارمری و ارتش نیست. این سازمان ها با حفظ لباس رسمی و درجات به انجام وظیفه خود ادامه می دهند. لیکن اگر از طرف اداره کنندگان آنها برعلیه خودمختاری ملى ما عملی سر زند به هیئت ملی اختیار داده می شود که به منظور جلوگیری از خیانت های آنها تدابیر جدی اخذ کند.
</Text>
</document>
<document name="ADP" type="telegraph">
<URL></URL>
<Author></Author>
<ArticleTitle> تلگراف هیئت رئیسه مجلس مؤسسان فرقه دموکرات آذربایجان به انجمن وزیران خارجه و دولت ایران </ArticleTitle>
<PublicationDate>۱۳۲۴/۰۶/۱۲</PublicationDate>
<Text>۱ - مردم آذربایجان بنا به علل و حوادث بیشمار تاریخی که در اینجا فرصت ذکر آنها نیست، دارای ملیت، زبان، و آداب و رسوم و خصوصیات مخصوص به خود است و این خصوصیات ہه وی حق می دهد که با مراعات استقلال و تمامیت ایران مانند تمام ملت های جهان به موجب منشور آتلانتيک در تعیین مقدرات خویش آزاد و مختار باشد.
۲- کنگره با در نظر گرفتن روابط سیاسی و اقتصادی و مدنی مردم آذربایجان با ایالات و ولایات دیگر ایران فداکاری های مردم آذربایجان را در تاسیس دولت کنونی ایران در نظر گرفته و به هیچ وجه نمی خواهد که انجام تقاضاهای مشروع و قانونی که عبارت از خودمختاری ملی است به مرزهای ایران لطمه بزند و بر اساس تجزيه آن قرار گیرد.
۳- مردم آذربایجان با تمام قوا طرفدار دموکراسی به شكل مشروطه است٬ مردم آذربایجان مانند تمام ایالات و ولایات ایران به مجلس شورای ملی ایران نماینده خواهد فرستاد و در پرداخت مالیات های عادلانه شرکت خواهد کرد.
۴ - مردم آذربایجان رسما و علنا اعلام می کند که مانند تمام ملل دیگر ( با مراعات تمامیت و استقلال ایران ) برای اداره امور داخلی خود حق ايجاد يك حكومت ملی دارد و چنین حکومتی می تواند با مراعات و استقلال و تمامیت ایران آذربایجان را با روش دموکراسی و حاکمیت ملی اداره کند.
۵ - مردم آذربایجان به علت زحمت فراوانی که در راه آزادی و دموکراسی متحمل شده و به علت قربانی های زیادی که در این راه داده می خواهد حکومت خودمختاری بر اساس دموکراسی تشکیل دهد. بنابراین طبق نظامنامه داخلی خود که از طرف کنگره تصویب شده است مجلس ملی خود را انتخاب کرده لازم می داند که حکومت ملی و داخلی را از میان نمایندگان این مجلس انتخاب و در برابر آن مجلس مسئول باشد.
۶ - مردم آذربایجان به زبان ملی و مادری خود علاقه خاصی دارند و تحمیل زبان دیگران او را از کاروان ترقی و تمدن عقب گذاشته و راه فرهنگ و معارف ملی را بر روی آنها بسته است. برای ممانعت از اين تحمیلات ناروا و ايجاد وسایل ترقی آذربایجان کنگره ملی به هیات ملی دستور می دهد:
که در کوتاهترین مدت زبان آذربایجان را در ادارات دولتی مرسوم و تدریس آن را در تمام مدارس (دولتی و ملی) عملی سازد.
۷- کنگره ملی که به اعتبار یکصد و پنجاه هزار امضاء و به اشتراك هفتصد نماینده تشکیل یافت٬ بنا به اراده ملت آذربايجان خود را به عنوان مجلس موسسان اعلام کرده و برای اداره امور داخلی آذربایجان یك هیات ملی مرکب از سی و نه نفر انتخاب کرده به آنها اختیار می دهد که در اجرای تقاضاهای ملی تدابیر لازم اتخاذ نموده٬ با مقامات صلاحيتدار وارد مذاکره شوند و در عین حال انتخابات مجلس ملی آذربایجان و همچنین انتخابات مجلس شورای ملی را عملی کند.
در پایان کنگره نظر دولت ایران و تمام دول دموکراتیک را به مطالب مذکور در فوق جلب می کند و اعلام می دارد٬
برای اجرای این مقاصد فقط به وسیله تبلیغ و تشکیلات اقدام خواهد کرد و جنگ داخلی و برادرکشی را اجازه نخواهد داد، ولی اگر دولت مرکزی بخواهد حق قانونی و مردم را به زور اسلحه و قهر و غلبه از بین ببرد در این صورت به هر قیمتی باشد از حقوق خود دفاع خواهد کرد و تا يك فرد آذربایجانی زنده است در راه خودمختاری ملی مبارزه خواهد نمود.
مجلس مؤسسان (کنگره ملی) به هیات ملی اختیار می دهد که برای تامین خودمختاری آذربایجان با مقامات صلاحيتدار تماس بگیرد و مسئله را از طریق صلح و مسالمت حل کند، ولی هیات ملی اختیار ندارد که از خودمختاری و حق حکومت ملی آذربایجان صرف نظر کند و تمامیت و استقلال ایران را برهم بزند. 
آرزومندیم جهان دموکرات بداند که در دنیا ملتی هست که حاضر شده است با تمام قوا از حقوق خود دفاع کند و در يك گوشه آسیا پرچم دموکراسی و آزادی برافرازد و فقط با نیروی خود آزادی خویش را تامین کند.
امیدواریم که مقامات صلاحيتدار ایران و دول بزرگ دموکرات برای اجرای مقاصد ملی ما از کمک های نوع پرورانه متکی به منشور آتلانتيک مضایقه نکنند.
</Text>
</document>
<document name="ADP" type="Manifesto">
<URL></URL>
<Author></Author>
<ArticleTitle>نخستین بیانیه فرقه دموکرات</ArticleTitle>
<PublicationDate></PublicationDate>
<Text>۱- برای حفظ و استقلال تمامیت ایران باید به خلق آذربایجان آزادی داخلی و خودمختاری مدنی داده شود تا بتواند در راه فرهنگ خویش و آبادی و ترقی آذربایجان با مراعات قوانین عادلانه مملكت سرنوشت خویش را تعیین کنند.
۲- برای اجرای این منظور باید به زودی انجمن های ایالتی و ولایتی انتخاب شوند و به کار آغاز کنند.
۳- در دبستان های آذربایجان تعلیمات تا سه کلاس فقط به زبان آذربایجانی باید باشد که و از کلاس سوم به بالا زبان فارسی را نیز از لحاظ اینکه زبان دولتی است باید توام با زبان آذربایجانی تدریس شود.
تشکیل دانشگاه ملی در آذربايجان یکی از مقاصد اساسی فرقه دموکرات آذربايجان  است .
۴ - فرقه دموکرات آذربایجان در راه توسعه صنایع و کارخانجات سعی جدی مبذول خواهد داشت و کوشش خواهد کرد که کارخانه های موجود را تکمیل و برای رفع بیکاری و توسعه صنایع دستی و ماشینی وسایل ایجاد کرده کارخانجات نو به وجود آورد. 
۵ - توسعه تجارت را فرقه دموکرات آذربایجان یکی از مسائل جدی و ضروری می شمارد تا امروز بسته بودن راه های تجارت موجب از دست رفتن مايملك دهقانان  و باغداران و خرده مالكين شد و آنها به گدایی سوق داده است. به منظور جلوگیری از تشدید این وضع فرقه دموکرات آذربایجان برای امتعه آذربایجان بازار و برای صدور امتعه آذربایجان به بازارهای خارجی راه های ترانزیتی پیدا خواهد کرد و بدین وسیله از نقصان ثروت عمومی جلوگیری خواهد نمود .
« ۶- یکی دیگر از مقاصد اساسی فرقه دموکرات آذربایجان آباد کردن شهرهای آذربایجان است. برای نیل بدین مقصود فرقه سعی خواهد کرد به زودی قانون انجمن های شهر تغيير يابد و اهالی مستقلا برای آبادی شهرها کوشش کند و آنها را به شکل مناصر و آبرومندی در آورند. مخصوصا تامين آب شهر تبریز یکی از مسائل فوری و جاری فرقه دموکرات آذربایجان است. 
۷- موسسین فرقه دموکرات آذربایجان به خوبی می دانند که نیروی اقتصادی و مولد و ثروت مملکت بازوان توانای دهقانان است. بنا بر این فرقه نمی تواند جنبش موجود دهقانان را ندیده بگیرد و بنابراین کوشش خواهد کرد که برای تامين احتياجات دهقانان قدم های اساسی برداشته شود. مخصوصا تعیین حدود معين بين دهقانان و اربابان و جلوگیری از مالیات هایی که از طرف بعضی از اربابان اختراع شده از وظایف فوری فرقه دموکرات آذربایجان است.
فرقه كوشش خواهد نمود این مسئله طوری حل شود که هم دهقانان راضی شوند و هم مالکین به آینده خود اطمینان یافته و با رغبت برای آبادی ده خود و مملکت بذل مجاهدت نمایند. زمین های خالصه و زمين های اربابی آنهایی که آذربایجان را ترك و فرار کرده محصول زحمات خلق آذربایجان را در تهران و سایر شهرها خرج می کنند، اگر به زودی و به آذربایجان مراجعه نکنند به عقیده فرقه دموکرات باید بدون قید و شرط در اختيار دهقانان گذارده شود. ما کسانی را که برای خاطر عیش و نوش خود ثروت آذربایجان را به خارج می برند آذربایجانی حساب نمی کنیم اگر آنها از برگشتن به آذربایجان امتناع ورزند برای آنها در آذربایجان حقی قائل نیستیم . علاوه بر این فرقه سعی خواهد کرد که به شكل سهل و ساده ای زمین و وسایل زراعت اکثریت دهقانان آذربایجان را تامین نماید.
۸- یکی دیگر از وظایف مهم فرقه دموکرات مبارزه با بیکاری است . این خطر از هم اکنون خود را به صورت جدی نشان می دهد و در آینده روزبروز جدی تر خواهد شد .
از طرف دولت مرکزی و مامورین محلی در این خصوص هیچ قدمی برداشته نشده است و اگر کار بدین موال دوام يابد اکثریت خلق آذربایجان دچار وضع وخیمی خواهند گردید.
فرقه خواهد کوشید که برای جلوگیری از این خطر تدابیر جدی اتخاذ شود . عجالتا  تاسیس کارخانجات٬ توسعه تجارت و تاسیس سازمان های زراعتی و کشیدن راههای آهن وشوسه ممکن است تا اندازه ای مفید واقع گردد.
۹- در قانون انتخابات به خلق آذربایجان ظلم بزرگی شده است . بر طبق اطلاعات دقیق در اینجا بیش از چهار میلیون آذربایجانی زندگی می کنند اما به موجب این قانون غيرعادلانه در مجلس شورای ملی به آذربايجان فقط بیست کرسی اختصاص داده شده است و قطعا این تقسيم ، تقسيم متناسبی نیست.
فرقه دموکرات آذربایجان کوشش خواهد کرد که آذربایجان به نسبت نفوسش حق انتخاب وکیل داشته باشد. نمایندگان آذربايجان تقريبا می توانند یک ثلث نمایندگان مجلس را تشکیل دهند.
فرقه دموکرات آذربایجان طرفدار آزادی مطلق انتخابات مجلس است و با دخالت های مامورین دولت و پولداران از طریق تهدید تطمیع جدا مخالفت خواهد کرد.
انتخابات باید در تمام ایران در آن واحد شروع شود و به سرعت خاتمه یابد.
۱۰- فرقه دموکرات آذربایجان با اشخاص فاسد ومختلس و رشوه خواری که وارد ادارات دولتی شده اند مبارزه جدی خواهد کرد و از مأمورین صالح و درستکار دولت قدردانی و خواهد نمود.
مخصوصا فرقه خواهد کوشید که شرایط معاش زندگی مامورین دولت طوری اصلاح  شود که دیگر برای آنها بهانه دزدی و خیانت نماند و بتوانند برای خود زندگانی آبرومندی و بوجود آورند.
۱۱- فرقه دموکرات آذربایجان سعی خواهد کرد که بیش از نصف مالیات هایی که از آذربایجان گرفته می شود صرف رفع احتياجات خود آذربایجان گردد و از مالیات های غیرمستقیم به طور جدی کاسته شود.
۱۲- فرقه دموکرات آذربایجان طرفدار حفظ دوستی با کلیه دول دموکرات و مخصوصا با متفقين است و برای ادامه این دوستی کوشش خواهد کرد تا دست عناصر خیانتکاری که می خواهند در تهران و شهرستان ها دوستی بین ایران و دول دموکرات را برهم زنند از کارهای اجتماعی و سیاسی و دولتی کوتاه شود.
اینست مقاعد اساسی بانیان فرقه دموکرات آذربايجان. ما امیدواریم که هر آذربایجانی وطن پرست خواه در داخل آذربایجان و خواه در خارج برای نیل به این مقاصد با ما هم آواز و هم گام خواهد شد. طبیعی است که اگر انسان خانه خود را اصلاح نکند نمی تواند برای محله و شهر یا کشور کار کند ما اول از خانه خود آذربایجان آغاز می کنیم و یقین داریم که اصلاح و ترقی آذربایجان سبب ترقی ایران خواهد شد و وطن ما بدین وسیله از چنگال قلدرها و مرتجعین رهایی خواهد یافت .
زنده باد آذربایجان دموکرات.
زنده باد ایران آزاد و مستقل.
زنده باد مشعل حقیقی آزادی ایران و آذربايجان.
</Text>
</document>
</Collection>
